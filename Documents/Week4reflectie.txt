Deze week ben ik gestart met een sprint review. Hierin heb ik samengezeten met mijn stagebegeleider om mijn voortgang van de vorige sprint te tonen. Ik heb hem de functionaliteiten laten zien die ik deze sprint wil voltooien en hiervoor heb ik goedkeuring gekregen. Ook heb ik Roy mijn lijst met gegevens getoond die ik kan ophalen via de Google API. Dit heb ik vervolgens met Ruben besproken, en we zijn tot de conclusie gekomen dat ik voorlopig alleen activiteitengegevens zal opslaan, omdat dit slechts één scope vereist. In de toekomst kan ik gezondheidsgegevens toevoegen, maar dit vereist nog een besluit om onnodige aanvragen voor scopes te voorkomen, aangezien elke gezondheidswaarde zijn eigen scopes heeft.

Daarnaast heb ik met Ruben besproken welke database het beste is voor ons project, en we zijn tot de conclusie gekomen dat Cosmos DB geschikt is, omdat het een NoSQL-database is die gemakkelijk kan worden uitgebreid. Dit is vooral belangrijk voor gezondheidsgegevens, waar veel gegevens worden gegenereerd. Bovendien wordt al een Cosmos DB gebruikt om Garmin-gegevens op te slaan, waardoor de consistentie in het project behouden blijft.

Deze week heb ik ook gewerkt aan de Google Login-functie en het verkrijgen van toestemming voor de gegevens. Ik ben erin geslaagd om deze functionaliteiten succesvol af te ronden volgens mijn Definition of Done. Dit heb ik ook aan mijn stagebegeleider en mijn beoordelaar van school laten zien tijdens onze vergadering op donderdag, toen mijn beoordelaar op bezoek was. Tijdens deze vergadering hebben we een goede kennismaking gehad en is voor mij duidelijker geworden wat school van mij verwacht. We hebben onder andere de documentatie besproken, waarbij mijn beoordelaar vooral inzicht heeft gegeven in mijn functioneel en technisch ontwerp. Dit heeft me doen nadenken over de infrastructuur van het uiteindelijke project en hoe ik de koppeling tussen Google en Garmin zal combineren. Ik heb ontdekt dat Google Fit niet kan worden gekoppeld aan Garmin, maar dat Garmin wel kan worden gekoppeld aan Apple Health. Apple Health is op zijn beurt koppelbaar met Google Fit, maar dit levert een probleem op voor Android-gebruikers, aangezien zij geen toegang hebben tot Apple Health.